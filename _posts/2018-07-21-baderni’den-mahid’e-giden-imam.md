---
layout: post
title: Baderni’den Mahid’e Giden İmam
img: /assets/img/baderni̇.jpg
---
Masa başında oturur İmam. Bir mektup yazmak niyetindedir. Niyet etmiştir fakat bir türlü uygun kelimeleri bulamamaktadır. Elbise dolabına bitişik duran yatak, odanın tavanı, dip köşeler ve yığılmış birkaç eşyanın üzerinden sayısız kere geçen bakışları seçtiği kelimeler üzerinde karar kılsa da daha yazarken vazgeçer hepsinden. Bir görünüp bir yok olan gözler şimdi bütün eşyaların üzerinde birer nişan gibi durmaktadır. Ayaklarının altında hissettiği sıcaklık az sonra yerdeki çatlaklardan kabarcıklar fırlatacak ve terliklerinin eğri büğrü hareketler içinde erimesini sağlayacaktır. Giderek kısılan tavan ve bu alçaklığın içinde eriyik terliklerinin oluşturduğu turuncu göletin başında yüzünü izleyen İmam. Sudaki aksi gibi sallanması için göletin yoğunluğuna kalemini batırır batırmaz ne olduğunu sonradan anlayacağı keskin ve yakıcı bir sıvıyla dolu bir çukurun içinde düşer. Vücudunu gaz yağıyla dolu çukurun yüzeyine doğru çektikçe korkuyla karışık oluşan şaşkınlığını atmaya çalışır. Parmaklarının arasından sarkan bu yoğun sıvıyla elbiseleri ağırlaşmaya başlar. Daha önce de olduğu gibi; zor zamanlar için bildiklerini hatırlarsa rahatlayacağını umar İmam. Ne bir bittir ne de tahtakurusudur. Vücudunun tüm bu hayvanlardan daha dirençli çıkacağını bildiğinden gaz yağının kısa süreli yakıcılığından korkmaz fakat düştüğünden bu yana geçen zamanda epey gaz yağı yutmuştur ve soluk borusundan midesine giden kaygan yutkunma hissi onu korkutur, bu yüzden kalbi hızlıca atmaya başlar.  Karşı kıyıda beliren kaya parçasına doğru yüzerek kurtulabileceğine inanıp kulaçlarının hızını kırmaya çalışan bu yoğun sıvıya karşı bütün gücünü kullanacağı dakikalar başlar. Yüzmeye, kulaç atmaya devam eder İmam. Her kulaçta karşısında duran kaya parçasına biraz daha yaklaşmayı umarken bir türlü o irice kayaya yaklaşamaz. Biraz daha gayret edip gözünün önünde duran o kaya parçasına var gücüyle ulaşmaya çalışır ama kolları yorulunca korkmaya ve çırpınmaya başlar. Çırpındıkça dibe doğru gider ve aşağıda, bir vakumun ağzında gibi duran büyükçe bir ateş topunun içine çekilir hızlıca. Her şey bir anda olur ve önce kulakları sonra da gözleri erimeye başlar. Dünya bütün gözenekleri ve onun için kapkaranlık bir yer olduğu o ilk anda büyük bir gürültüyle patlar vücudu.

Allah’ın sevdiği kuluymuş İmam; bu patlamayla aynı zamanda terden sırılsıklam olmuş yatağından sıçrar, kulaklarının ve gözlerinin yerinde olduğunu anlamak için şaşkınlıkla yoklar hepsini.

Bir kalıp tereyağı karşılığında çerçiden almış olduğu ve bu yüzden pek kıymet verdiği defterin ilk iki sayfasını ezer de bir türlü mektubuna başlayamaz. Baderni’nin çamurlu yollarından traktörle Mahid’e götürülecek bu mektubun içinde geçen esas kısımdan önce yazılması mecburi olan birkaç cümle bir türlü aklına gelmez. Sıkıntısı da ondandır ya. Bekarlık yemini eden İmam’ın ürkekliği kelimelerini seçerken nasıl gücünü hissettiriyorsa şimdi de ellerine kollarına, onları hareket ettirecek bedeninin her yerine yerleşmiştir. Kelimelerin biriyle kavga edip gönderiyor, onun yerine seçtiği ve derdini apaçık anlatacak olan diğer kelimenin mektubun asıl sahibinden başka biri tarafından okunması durumunda nasıl algılanacağını kestiremediğinden eziyor da eziyor bomboş sayfayı. Bir saati bulan bu azap dolu çekişmeden sonra mektup yazmaktan vazgeçiyor imam ve Baderni’nin çamurlu yollarından Mahid’e traktörle kendisini götürmeye karar veriyor.

Aynı kabusu bir daha görürüm korkusuyla sabahı sabah eden İmam, şişmiş gözlerinin tatsızlığına, midesinin ekşimesine aldırış etmeden bu uzun yolculuğu çıkarması için vücudunu besliyor. Biraz yağsız peynir biraz da ekmek yedikten sonra midesinin gün boyu sorun çıkarmamasını istediğinden annesinin öğüdünü hatırlıyor. Mide suyunu çeksin diye dört parmak genişliğinde bayat ekmeği ceketinin cebine koyup Baderni’den çıkacak olan traktöre doğru yola koyuluyor.

Portakal kasalarını yan yana dizmiş ve hepsi de aynı tatta portakalı satan Mahidli pazarcıların arasından geçip, duvarların yarısı mütemadiyen maviye boyanan kirli sokaklardan devam ediyor.

Kendisini hayrete düşüren, dilini bağlayıp bir şey söylemesine izin vermeyen o kararı duyduğunda hiçbir şey söyleyemeden çarpıp çıktığı o tahta kapının önündedir tekrar. Gökyüzü açık, etraf sessiz ve az sonra kapıyı tokmaklayacak yumruğu havada asılı beklemektedir. Kararı kesindir ve kat’i surette arkasında duracaktır. 

Kendisini içeriye buyur eden ellerle tokalaşıp bir avlu ve bir merdiven geçtikten sonra sedir divanlarla çevrelenmiş bir odanın sol dip köşesinde mahcup bir vaziyette oturur. Kalbine götürdüğü sol eliyle getirilecek ikramları reddettikten sonra vaktini çok az alacak konuşmasına başlar. Kendisinden istenenin aslında bir fedakarlık olduğunu, ekmek kapısını kaybedeceğini bile bile yaşadığı yeri terk etmeyeceğini ve az sonra öfkeyle karşılanacağını bilmesine rağmen hepsini bütün açıklığıyla ifade eder. Elinden gelse daha neleri itiraf eder de bir güne bu kadar ağırlık sığdırmanın haksızlık olduğunu düşünüp susar. Mahid’deki akrabaları tarafından kendisine denk bulunan bu genç kadınla evlenmek istemediğini, aslında hiç evlenmek istemediğini, gönlünün hayatı boyunca bir kadın ve bir erkeği birleştiren evliliklerden yana olmadığını da ekledikten sonra oluşan sessizliğe bakıp devamında söyleyeceklerini tartmaya başlar. Babasının yaptığı birden fazla evliliğe bakıp neden bekarlık yemini ettiği anlatmanın yersiz kaçacağını düşünür. Üzgün olmadığını fakat kendisine uygun görülen kişinin varsa sevdiği kişiyle mutlu olmasını diledikten sonra haklı olmanın getirdiği coşkuyla cümlelerini sıralar. Dileyenin yapayalnız bir hayatın sadeliğini hatta hafifliğini yaşayabileceğini ya da yaşanacak yıllarda canının istediğine bakacağını da söylemekten kendini geri almaz.  Beş ev arasında oluşturulan zoraki akrabalıkların ve sürdürülmesi buyurulan doğurgan soyların devamına itirazı vardır İmam’ın. Hayır, hiçbir kitapta okumamıştır bunları fakat hiç kimsesi olmayan birinin sahibi olmaya cüret etmenin bu kadar kolay olmayacağını mutlaka yazmış olan birileri vardır.

Yarım ağız bir uğurlama ve arkasından edilecek onlarca küfrün yüze yansıyan ifadeleriyle sokak kapısından dışarıya atılır. 

Bu kapıdan son kez geçen İmam, kendini özgür hissediyor şimdi. Mahid’den Baderni’ye doğru yol alan sokaklar ardında kaldıkça göğsüne güneşli bir gün, açık bir gökyüzü ve yarın güzel olacak hissi doluyor. Gaz yağıyla dolu tenekeleri derelerden geçirirken kurbağaların çıkardığı sesleri dinlemeyi seviyor, çıplak ayaklarına değen küçük taşlardan korkmuyor ve Mahid’e yerleşirse her gün gece yarısından sonra göğün o lacivert halini göremeyeceğini biliyor İmam. Bir işe yarıyor İmam, kendisini kendisi için kullanıyor ve kendine en büyük iyiliği yine kendisi yapıyor.  

Baderni’nin sınıra yakın tarlalarından birinde atlıyor traktörden. Bir teneke gaz yağıyla alabileceği üç torba havuç bu tarlalardan sökülüyor demek. Radyosunun başında içeceği çayın, kıtlayacağı şekerin keyfini hatırladıkça rızkını veren tarlaların üzerinde hoplayıp zıplarken bir toprağa bir göğe yaklaşıyor ve hatta bugün daha demin kendisi için yaptıklarına bir aferin çekiyor. 

Salatalık tarlasından geçiyor İmam, yanında tuz olmayışına hayıflanıyor. Cebine attığı ekmek parçasından bir parça ısırdıktan sonra kokusunu burnuna çekip sulu sulu salatalıktan da bir parça dişliyor. Şu koyunlar epey haklı olmalı; yılda iki kez kayaların üzerine serpiştirilen tuzları yalamaları boşuna değil, sofrada kuş sütü değil tuz eksik olursa asıl dert o zaman başlar işte.

Sırtında tenekelerle haftada iki kez sınır yollarından geçip karnını doyuruyor, hem tütün hem de yiyecek alabildiği için iyi hissediyor kendini İmam. Radyoda dinlediği şarkıları ezberleyip, tarlaların içinden geçiyor ve tepelere varıncaya değin son nefesine kadar söylüyor. Akşamüstü serinliğinden sonra evine varıp bir bardak sıcak süt ve bir parça ekmekle karnını doyurduktan sonra Mahid’ten aldığı portakalları da yiyor. İmam, kurnaz bulduğu o pazarcıdan aldığı portakalları öyle seviyor ki kendisine bir aferin daha çekiyor.
