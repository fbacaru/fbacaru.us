---
layout: post
title: Yade
---


Sokak lambasının aydınlattığı mavi telefon kulübesinin üzerinde ileri geri sallanan ışıklı tabela, yalnızca sokağı bilmeyene adres tarifi için hatırlanan, son harfleri silinmiş, Dilan Market, çıkmaz bir sokağın başına yerleşmiş, sarp kayalara çıkan bir caddeyi kesiyor. Önündeki uzun caddenin, arada bir, bir düğün konvoyuyla yırtılan sabit sessizliği, kapı önlerine atılan minderlerin üstünde, bir Dersim’den bir Maraş’tan hem Alevi hem Kürt kadınların ve çocukların sesiyle bozuluyor. Bir selamla yanlarından uzaklaşıyor Yade, taziyede, düğünde veya bir hasta ziyaretinden hemen ayrılmak üzere, bir kutu küp şeker ve bir paket siyah çayla, boynunu büküp sabır dileyerek bulunuyor.

Kasa tezgahının arkasında, kısa boyu, uzun pantolon paçalarının üzerinde yükselen Saide, üç parmağıyla kahkülünü yana atıp diğer eliyle poşeti açarken, halimi hatırımı sorup gülümsüyor, benim gibi küçük bir çocuğu ciddiye alıyor ve gün içinde gerçekleşen her alışverişte bunu tekrarlıyor. Saide gidip yerine İsmail gelinceye kadar, Saide’nin sonunu gülerek bitirdiği cümlelerinin karşısında mahcubiyetim tekrarlandı, utandım, bir elim havada poşetime kavuşmayı bekledim. Kızıl kısa saçları iddiasız bir peruk gibi kafasını sarmalamış, uzun sivri burnunun ucundaki ben tam karşıyı gösteriyor ve ince dudaklarıyla bir yanlışı nasıl doğruya çevirebileceğinin tavsiyesini veriyor herhangi bir kadına, bir erkeğe.

İsmail’e sordum; ben okuldayken Saide’yi kara bir kutuya atıp götürmüşler, biraz canını acıtmışlar, orada uzun süre kalmış ve tahliye olduktan sonra da bir daha buraya dönmeyeceği bir yola çıkmıştı, bu herkesi üzecek bir haberdi.

Âşık oldu İsmail, arkadaşları geldi, kış aylarında tezgahın arkası kalabalık oldu, müzikler açıldı, imkan oluşsaydı birkaçı şu orta yerde halay çekecekti.

Elinde bir paket süt ve bir paket bisküviyle hasta ziyaretine gidiyordu Yade, kenarlarındaki oyaları yer yer sökülen, altından kırık beyaz saçlarının fırladığı, her zaman kirli ama beyaz yazmasıyla düğünlere ve taziyelere de. İsmail gittikten sonra, hiç evlenmemiş, 40 yaşlarındaki kızı Saliha ile bir başına kalmıştı.

İkiye bölünüp üst üste biriktirilmiş, en çok kadın pedi ve bira şişelerini sarmak üzere mahremiyeti önceleyen yarım sayfa gazetelerin üzerinde yuvarlanan günlük üst şişesinin ağzını kıvırdıktan sonra gülümseyip yüzüme baktı. Az sonra yasaklanacakmış gibi duran bir gazetenin manşetlerini altını okuyordum, bu okuma süresi uzarken Kürtçe matematik işlemi yapıyordu Yade; yazde, çarde, pozde. Saliha, iki haftada bir mecburen bakkaldan ayrılırdı ve bu iki saatlik süre hem Kürtçe bilmeyen müşterilere hem de fiyatları bilmeyen Yade’ye ter döktürürdü. Müşteriler oflaya poflaya birer ikişer çekildikten sonra, biraz daha oyalanıp durdum. Cevabı zaten bilinen sorular sorup durdum, hayır kimse gelmeyecekti yardıma.

Sırtımda çantam, uzun bir yolculuktan dönerken kendimi karşısında buldum. İçim dolup taştı ama tuttum kendimi, az sonra soracağı sorulardan birine Diyarbakır’dan geliyorum diye cevap verecektim, çok uzun zamandır görmediğini bildiğimden üstünden öylece geçtim. Konuyu değiştirdim, bugün cumartesiydi, Kürtçesi ne diye sordum, “Pazar” dedi. İtiraz ettim, “Bugün cumartesi, yarın Pazar” diye, perşembeden alarak günleri saymaya başladık, cumartesi gününe gelmesini bekledim, yine “Pazar” dedi, tatil olduğu için mi iki güne de pazar dediğini sordum, kiminin çalıştığını kimilerininse çalışmadığını ve onunla ilgili olmadığını söyledi. Güldüm, ikimizin de hoşuna gitmişti.

Bir anne bir kız, bir kasa tezgahının arkasında süren yaşamın içinde, hep aceleye getirilen ve bu yüzden ağızdaki lokmalardan yumru yumru olmuş yanakların içinden dönen kelimelerle, sofrası olmadığı için havada yenilen ve bir öğün gibi olamayan kahvaltılar, öğlen yemekleri ve akşam yemekleri, hastalıklar, üzüntüler, telefon görüşmeleri, gidilemeyen düğün tebrikleri, zarfın içine sıkıştırılmış takılar, bu imkanlar dahilinde hiç görülemeyecek olan uzaktakiler, en fazla iki saat uzaklaşılabilen, gündeme dair geçmeyen hiçbir cümle.

Yade’nin zaten ağlamaya meyilli gözlerinin dibinde ıslaklıklar var, gözyaşı kadar yağlı olmadığı için gözaltlarında dağınık sular parlıyor, önce akrabaları, sonra yıkılan evlerinden bahsediyor, İsmail hasta olmuş, aynı günde ölen akrabalarına üzüntüsünden muhtemelen, kanseri ilerlemiş, yüzünün renginden anlamalıydık, esmere çalan bir karalığı vardı. Başka bir şey söylemedi, evsiz kalan akrabalarından bahsetti ertesi gün, ev neyse de ölen geri gelmiyormuş. Sur’da da havalar soğukmuş, bunlardan başka bir şey söylemedi.

Kasa tezgahının arkasında, yere atılmış büyükçe kartonun üzerinde iki elini yastık yapmış uyuyorken, sık sık açılıp kapanan kapının aralığından giren rüzgar sinsice böbreklerine çarpıyor ve önünde üç çubuğu birden yanan elektrikli soba göğsünden aşağısına fayda etmiyordu. İki bacağını karnına çektiği uykular kapının açılıp kapanmasıyla kesiliyor, gece ikide son bulacak olan mesai sabah yedi buçukta yeniden başlıyordu, Yade uyurken Saliha dükkanı açıyor, buz gibi kilidin tokmağını avuçlayıp anahtarı içine sokuyor, zincir kepenkleri hızla yukarıya gönderdikten sonra “Günaydın” deyip gülümsüyor.

Mecburi şeyler dışında bir şey alınmıyor, her sohbette biri mutlaka şarküteri dolabının yanından gelen sidik kokusu yüzünden bir daha yoğurt almayacağının kararını belirtiyor, içerden gelen tavuk kokusuna şimdi de kedi kokusunun eklendiğinden şikayet ediyordu. Bakkal kapısının önüne atılan, bir takımdan alınmış tekli koltuğun üzerinde, bir eliyle kucağındaki kediyi severken bir eliyle de kenarlarındaki oyaları dökülmüş beyaz ama her zaman kirli olan yazmasının ucuyla yaşaran gözlerini siliyor, “Aleykümselam” deyip, hasta olduğundan bahsediyor, omzunu silkiyor ve bir daha konuşmuyor. O sırada Şehriban teyze, misafirleri geldiği için mecburen almak zorunda kaldığı yoğurdun son kullanma tarihini Saliha’ya okutuyor.\
Geçmemiş diyor Saliha. Son kullanma tarihi geçmesin diye hassas olan kadınlardan biri hariç hiçbiri Yade’ye taziyeye gitmedi, bakkalı evi, iki yüz metre ilerideki evi de bakkalı olmuştu.

Şehriban teyze olanları duymuştu, ne yapacağını bilemedi, bir iki kararsızlıktan sonra mecbur yollandı bakkala. Çayların yanına gidip Filiz marka olanından ve bir tane de yanına istiflenmiş küp şekerlerden aldı. Ağır adımlarla kasaya yürüdü, biraz tezgahın önündeki lolipoplara baktı, bir iki tanesine dokunduktan sonra, nihayet hesaplanan tutar için parayı uzattı. Tezgahın üzerinden uzanıp poşeti aldıktan sonra biraz durdu, önüne baktı, içinden “Hay Allah” diye geçirdi ve sonra cesaretini toplayıp poşeti Yade’ye uzattı, “Başın sağ olsun” dedi.



(Bu öykü Mavi Posta'da yayımlanmıştır.)
